白云楼赋 (元 张养浩)

吁其高哉，兹楼之有如此兮。括万象于宏敞，飞四阿于鸿冥，初疑阳候海底鞭出一老蜃，喷云吐雾，扶舆五色凝结而成形，又疑大鹏九万失羊角，踞兹胜境而不去兮。翼结华鹊之烟雨，背摩宵汉之日星。我来宣郁一登眺兮，众山故为出奇秀。恍然身世游仙庭，凭栏俯视魄四散。耳根但闻风铁音，冷冷上有浮云容。与卧苍狗，下有惊湍，澎湃奔流霆。

忆昔我公，分符握节尹东土，声名遐迩流芳声。脯麟脍凤，群贤此日方高宴，不意有奸闯境，阖城万室无一宁。公秉疾传出关上，乱臣必讨存诸经。雄兵一夕自天至，纵余渠帅独与刑，九重赐券且舆盟，带砺宠光浮动堂舆庭。惜余才疏生晚后机会，不及奋笔为拟燕然铭。雄心霸气龙韬虎略见无复，空闻燕鹊鸣幽扃。当时风景今尽易，惟有风光山色无年龄。

朱帘香歇桂花老，金铺色暗苔痕青。长歌慷慨吊陈迹，风动仿佛来英灵。忽然暮色自远而至兮，断霞斜照忽明灭，诗成欲扫云间屏。贪征兴废玩余景，须臾不觉一轮古月升东冥。